<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
  <meta http-equiv="content-type" content="application/xhtml+xml; charset=utf-8"/>
  <!-- meta http-equiv="content-type" content="text/html; charset=utf-8"/ -->
  <title>Ascension 'of 'Isaiah - 'Ethiopian Text</title>
  <meta name="Author" content="Michal Jerabek"/>
  <meta name="KeyWords" content="Ethiopic, Ethiopian, Geez, Ge`ez"/>
</head>
<body>

<h2>ጥበበ ሰሎሞን።</h2>


<h3><a id="chapter1"/>ክፍል ፩።</h3>


<p>አፍቅርዋ ለጽድቅ መኳንንተ ምድር፤ ኀልዩ በእንተ እግዚአብሔር ሠናየ፤ ወበፍሥሓ
ልብክሙ ኅሥዎ። እስመ ይትረከብ ለእለ ኢያሜክርዎ፤ ወያስተርኢ ለእለ ኢይክሕድዎ።
እስመ ጠዋይ ኅሊና እምእግዚአብሔር ያርሕቅ፤ ወእንዘ ትትሜከር ኀይል ትዘልፎሙ
ለአብዳን። እስመ ውስተ ምይንት ነፍስ ኢትበውእ ጥበብ፤ ወኢየኀድር ውስተ ሥጋ ዘቅኑይ
ለኀጢአት። ቅዱስ መንፈስ ትምህርተ ያጐይይ ዘእከይ፤ ወይትነሣእ እምኅሊናሆሙ
ለአብዳን፤ ወይዘልፍ በምጽአታ ለእከይ። እስመ መፍቀሬ ሰብእ መንፈሰ ጥበብ፤
ወኢያነጽሕ ጽሩፈ እምከናፍሪሁ፤ እስመ ለኵልያቲሁ ስምዕ እግዚአብሔር፤ ወለልቡ
ሐዋጺ ህልው፤ ወለልሳን ሰማዒ። እስመ መንፈሰ እግዚአብሔር መልአ ዓለመ፤ ወዘይእኅዝ
ኵሎ አእመሮ በቃል። በእንተዝ ዘይነብብ ዐመፃ መኑሂ ኢያመሥጥ፤ ወኢትትዐደዎ
ለዘሊፍ ኵነኔ። እስመ ለምክሮሙ ለረሲዓን ሐተታ ይከውን፤ ወለንባቦሙ ድምፁ
ኀበ እግዚአብሔር ይበጽሕ፤ ወለዘላፋ አበሳሁ። እስመ እዝን ቀናኢ ይሰምዕ
ኵሎ፤ ድምፀ ነጐርጓር ኢይትኀባእ ፨ ተዐቀቡኬ እንከ ነጐርጓረ ዘኢይበቍዕ፤
ወእምሐሜት ባልሑ ልሳነ፤ እስመ ነገር ዘበጽምሚት በከ ኢይወፅእ፤ አፍ ዘይጠቅል
ይቀትል ነፍሰ። ኢትቅንኡ ሞተ በስሕተተ ሕይወትክሙ፤ ወኢትንሥኡ ሥራዌ በምግባረ
እደዊክሙ። እስመ እግዚአብሔር ሞተ ኢገብረ፤ ወኢያስተአድም በሀጕሎሙ ለሕያዋን።
እስመ ፈጠረ ለከዊነ ኵሉ፤ ወመድኀኒት ፍጥረተ ዓለም፤ ወአልቦ ውስቴቶን
ሥራየ ዘያማስን፤ ወኢለሲኦል መንግሥተ በምድር እስመ ጽድቅ ኢመዋቲት ይእቲ ወረሲዓንሰ
በእደው ወበቃል ጸውዕዎ፤ ዐርከ አምሰልዎ ወተመሰዉ፤ ወኪዳነ ተካየዱ ምስሌሁ፤
እስመ ይደልዎሙ መክፈልተ ዚአሁ ከዊነ።</p>


<h3><a id="chapter2"/>ክፍል ፪።</h3>


<p>ይቤሉ በርእሶሙ ኢኀሊዮሙ ርቱዐ፤ ኅዳጥ ወማሕዝን ንብረትነ፤ ወአልቦ ፈውሰ
በሞቱ ለብእሲ፤ ወአልቦ ዘተአምረ ዘገብአ እምሲኦል። እስመ በከ ለሊነ
ተፈጠርነ፤ ወእምድኅረዝ ንከውን ከመ ዘኢተፈጠርነ፤ እስመ ጢስ እስትንፋስ ውስተ
አንፍነ፤ ወቃል ቀለምጽጽ በሑሰተ ልብነ፤ ዘእምከመ ጠፍአ ሐመደ ይከውን ሥጋ፤
ወመንፈስሂ ይትከዐው ከመ ሳሕወ ደመና። ወስምነ ይትረሳዕ በመዋዕል፤ ወአልቦ
ዘይዜከር ምግባሪነ፤ ወየኀልፍ ንብረትነ ከመ አሠረ ደመና፤ ወከመ ጊሜ ይትፈረዘዝ፤
እንተ ተሰደት በእግረ አሚር፤ ወእምላህቡ እንተ ከብደት። ከመ ጽላሎት ኀላፊት
ንብረትነ፤ ወአልቦ ግብአተ በሞትነ፤ ወአመ ተዐትበ ወአልቦ ዘይገብእ። ንዑኬ
ንትፈጋዕ በዘሀሎ ሠናይ፤ ወንግበር ውስተ ፍጥረት ከመ ወራዙት ፍጡነ ወይነ ብዙኀ
ወዕፍረተ ንትመላእ፤ ወኢይኅልፈነ ጽጌ ደመና። ወንትቀጸል ጽጌ ረዳ፤ ሠርጸ
ዘእንበለ ይጸመሂ። አልቦ ዘእምውስቴትክሙ ዘኢይደልዎ እምነ እንቲአነ ፍሥሓ፤
በኵለሄ ንኅድግ ነገረ ፍግዕ፤ እስመ ይእቲ መክፈልትነ ወርስትነ ንትዐገል ነዳየ
ጻድቀ፤ ወኢንምሀክ እቤረ፤ ወልሂቀኒ ኢንኅፈር በሢበት ብዙኀ መዋዕል፤ ይኩነነ
ኀይልነ ሕገ ለጽድቅ፤ እስመ ዕቡስ ምኑነ ይትበሀል ንቅትሎ ለጻድቅ እስመ ክቡድ ውእቱ
ለነ፤ ወይትቃወሞን ለምግባሪነ፤ ወይዘነጕጐነ በኀጢአ ሕግ፤ ወይሰብክ ለነ
አበሳ ትምህርትነ ወይብል አእምሮ እግዚአብሔር ብየ፤ ወወልደ እግዚአብሔር ይብል ርእሶ
፨ ዘኮነነ መዝለፌ ኅሊናነ፤ ክቡድ ውእቱ ለነ በራእዩኒ። እስመ ኢይትማሰል
ምስለ ባዕድ ንብረቱ፤ ወፍሉጥ ፍኖቱ፤ ምኑናነ ኮነ ሎቱ፤ ወይርሕቅ እምፍናዊነ ከመ
ዘእምርኩስ፤ ወያስተበፅዕ ደኃሪቶሙ ለጻድቃን፤ ወይትሜካሕ በአብ እግዚአብሔር
፨ ንርአይ ለእመ ነገሩ ህልው፤ ወናመክር ደኃሪቶ። ወእመሰ ጻድቅ ወልዱ ለእግዚአብሔር
ያድኅኖ፤ ወይባልሖ እምእደ እለ ይትቃወምዎ። በጽዕለት ወበሕማም ንሕትቶ፤ ከመ
ናእምር ትዕግሥቶ፤ ወንኰንን ትዕግሥተ ኢተዘክሮ እከይ። በሞት ኅሱር ንኰንኖ፤
እመ ይከውኖ ረድኤተ በከመ ቃሉ። ዘንተ ኀለዩ ወስሕቱ፤ እስመ አንቈረቶሙ
እከዮሙ። ወኢያእመሩ ኅቡኣቲሁ ለእግዚአብሔር፤ ወዐስበ ኢተሰፈዉ ዘጽድቅ፤
ወኢያምሰሉ ክብረ ለነፍሳት ንጹሓት ፨ እስመ እግዚአብሔር ፈጠሮ ለሰብእ ለንጽሕ፤
ወአርአያ አምሳለ ዚአሁ በራእዩ ገብሮ። ወበቅንአተ ዲያብሎስ ሞት መጽአ
ውስተ ዓለም፤ ወያሜክርዎ እለ እመክፈልተ ዝንቱ እሙንቱ።</p>


<h3><a id="chapter3"/>ክፍል ፫።</h3>


<p>ነፍሶሙ ለጻድቃን ውስተ እደ እግዚአብሔር፤ ወኢይለክፎሙ ሥቃይ። ተመሰሉ
በአዕይንቲሆሙ ለአብዳን ዘሞቱ፤ ወተኈለቈት ለእከይ ፀአቶሙ፤ ወኅልፈቶመ
ተመሰለ ቅጥቃጤ ሎሙ፤ ወእሙንቱሰ በሰላም ህለዉ። እስመ ለገጸ ሰብእ እመሂ
ተኰነኑ፤ ተስፋሆሙ ሕይወት ፍጽምት። ወኅዳጠ ተኰኒኖሙ ዐቢየ ይዴለዉ፤
እስመ እግዚእብሄር አመከሮሙ፤ ወረከቦሙ እለ ይዴለዉ ሎቱ። ከመ ወርቅ
ዘበምንሃብ አመከሮሙ፤ ወከመ ጽንሓሐ መሥዋዕት ተወክፎሙ ወበመዋዕለ ውሓዬሆሙ
ይበርሁ፤ ወከመ ቀለምጽጽ ውስተ ብርዕ ይረውጹ። ወይኴንኑ አሕዛበ ወይእኅዙ፤
ወይነግሥ ሎሙ እግዚአብሄር ለዓለም። እለ ይትዌከሉ ቦቱ ያአምሩ ርትዐ፤ ወመሃይምናን
በአፍቅሮ ይሄልዉ ኀቤሁ፤ እስመ ጸጋ ወክብር ላዕለ ኅሩያኒሁ። ወረሲዓንሰ
በከመ ኀለዩ ይረክቡ ተግሣጸ፤ እለ አስተትዎ ለጻድቅ ወእምእግዚአብሔር ርሕቁ።
ጥበበ ወተግሣጸ ዘይሜንን ሕርቱም፤ ወከንቱ ተስፋሆሙ ወሕማሞሙ ዘእንበለ በቍዕ፤
ወከንቱ ምግባራቲሆሙ፤ ወአንስቲያሆሙኒ አብዳት፤ ወፀዋጋን ውሉዶሙ፤ ወርጉም
ትውልዶሙ። እስመ ብፅዕት መካን እስመ ንጽሕት፤ እንተ ኢያእመረት ምስካበ ለአብሶ፤
ትረክብ ፍሬ በሕዋጼ ነፍሳት። ወኅጽው ዘኢገብረ በእዴሁ አበሳ፤ ወኢኀለየ
ላዕለ እግዚአብሄር እኩየ፤ እስመ ይትወህቦ ለሃይማኖት ጸጋ ኅርየት፤ ወመክፈልት
በቤተ እግዚአብሄር ዘይትፈቶ። እስመ ለኄር ጻማ ፍሬሁ ክብር፤ ወአልቦ ድቀተ
ሥርወ አእምሮ። ወውሉደ ዘማውያንሰ ንትጋ ይከውኑ፤ ወዘበአበሳ ምስካብ ዘርእ
ይማስን። ወእመኒ ኖኀ መንበርቶሙ ውስተ ምንትኒ ኢይትኈለቁ፤ ወኅሱር በአኃሪቶሙ
ርሥኦሙ። ወእመኒ ፍጡነ ሞቱ አልቦሙ ተስፋ፤ ወአመ ዕለተ ሐተታ ኑዛዜ።
ለትውልድ ፀዋግ እኩይ አኃሪታ።</p>


<h3><a id="chapter4"/>ክፍል ፬።</h3>


<p>ይኄይስ ኢወሊድ ምስለ ኂሩት፤ እስመ ኢይመውት ውእቱ ተዝካራ፤ እስመ በኀበ
እግዚአብሄር ትትአኰት ወበኀበ ሰብእኒ። እንዘ ሀለወትኒ ያከብርዋ፤ ወያፈቅርዋ
ኀሊፋኒ፤ ወበዓለም አክሊለ ተቀጺላ ታንሶሱ፤ ዘኢይጸመሂ ገድለ መዊኣ።
ወብዙኅ ትውልደ ረሲዓን ኢይበቍዕ፤ ወእምከንቱ ተክል ኢይሁብ ውስተ ዕመቅ ሥርዎ፤
ወጽኑዐ ምንባረ ኢይነብር። እመኒ ዘበጊዜ ዘበአዕጹቃቲሁ ይሠርጽ፤ ጽኑዕ
እንዘ ኢያንቀለቅል እምነፋስ ይትሐወስ፤ ወበኀይለ ነፋሳት ይሤረው። ይሰብር
አዕጹቀ ዘእለ ኢኮኑ ፍጹመ፤ ወፍሬሆሙ ቆዐ ከንቱ ዘኢኮነ ዚአሆሙ ለበሊዕ፤
ወለምንትኒ ኢይበቍዕ። እስመ በንዋመ እከይ ውሉድ ዘይትወለድ፤ ሰማዕት እሙንቱ
ለእከየ ዘመዶሙ በሐተታሆሙ። ወጻድቅሰ አመ በጽሐ ለመዊት በዕረፍት ይሄሉ።
ርሥእ ክቡር አኮ ዘብዙኅ መዋዕል፤ ወአኮ በኈልቈ ዓመታት ዘይትኌለቍ።
ሢበት ይእቲ አእምሮ ለሰብእ፤ ወቦ ርሥእ ሢበት ዘእንበለ ነውር። መሥምረ
ከዊኖ ለእግዚአብሔር ተፈቅረ፤ ወእንዘ የሐዩ ምስለ ኃጥኣን ፈለሰ ፨ ተመሥጠ
ከመ እኩይ ኢትሚጥ አእምሮ፤ ወእመ አኮ ሕብል ኢያስፍጣ ለነፍሱ። ምትሐቱ ለእከይ
ይጼልሎን ሠናያተ፤ ወነዛህላለ ፍትወት ያፈልስ ልበ የዋህ ተፈጺሞ በኅዳጣት
መልአ ነዋኀ መዋዕለ እስመ ሥምርት ለእግዚአብሔር ነፍሱ፤ በእንተዝ ጐጕአ
እማእከለ ፁግ። ወነኪራንሰ ርእዮሙ ወኢያእሚሮሙ፤ ወኢያንቢሮሙ ዲበ
ኅሊናሆሙ ዘከመዝ፤ ከመ ክብር ወሣህል ዲበ ጻድቃኒሁ፤ ወውሓይ ለኅሩያኒሁ።
ይኴንኖሙ ጻድቅ መዊቶ ለሕያዋን ረሲዓን፤ ወውርዙት እንተ ተፈጸመት ፍጡነ ዘብዙኅ
ዓመታት ርሥአ በእከይ። እስመ ይሬእዩ ሙተተ ጻድቅ፤ ወኢያአምሩ ምንተ መከሩ
በእንቲአሁ፤ ወለምንት አስተጋብኦ እግዚአብሔር ይሬእዩ ወይሜንኑ፤ ወኪያሆሙሰ
እግዚአብሔር ይሥሕቆሙ፤ ወይከውኑ እምድኅረዝ ለድቀት ኅሱር፤ ወለጽዕለተ ምውታን
ዘለዓለም። እስመ ያነቅዖሙ እንዘ ኢይነቡ ሐቢጦሙ፤ ወያንቀለቅሎሙ እመሠረታ፤
ወለዝሉፉ ይበድዉ፤ ወይከውኑ ጽዑራነ፤ ወዝክሮሙ ይትህጐል። ወይቀርቡ ለቅሥተ
ኀጢአቶሙ ፍሩሃነ፤ ወይዘልፎሙ በአንጻሪሆሙ ኀጣይኢሆሙ።</p>


<h3><a id="chapter5"/>ክፍል ፭።</h3>


<p>አሜሃ ይቀውም ጻድቅ በብዙኅ ግህደት፤ አንጻረ ቅድመ እለ አመንደብዎ፤ ወእለ
ይሜንኑ ነገሮ ፨ ርእዮሙ ይትህወኩ በግርማ እኩይ፤ ወይደመሙ በእንተ መንክረ
ዳኅና። ይብሉ በበይናቲሆሙ እንዘ ይኔስሑ፤ ወበጽዑር መንፈስ ይጸርኁ ወይብሉ፤
ዝኑ ውእቱ ዘረስይነ ቀዲሙ ወኮነነ ለሠሐቅ ወለምስለ ዝንጓጔ። አብዳን
ንብረቶ ረሰይነ እበደ፤ ወሙተቶ ምኑነ። እፎ ምስለ ውሉደ እግዚአብሄር፤ ወበቅዱሳን
ኮነ ርስቱ። ስሕትነኬ እምፍኖተ ጽድቅ፤ ወብርሃኑ ለጽድቅ ኢያስተርአየ ለነ፤ ወፀሓይ
ኢሠረቀ ለነ። አበሳ መላእነ በፍናው ወህጕለ፤ ወነገድነ ገዳመ በድው፤
ወፍኖተ እግዚአብሔር ኢያእመርነ። ምንተ በቍዐነ ትዕቢት፤ ወምንት ብዕል ዘምስለ
ትፍሥሕት ተውህበ ለነ። ኀላፊ ውእቱ ኵሉ ከመ ጽላሎት፤ ወከመ ዜና ዘይረውጽ፤
ወከመ ሐመር እንተ ተኀልፍ ዘያመዐብል ማየ፤ እንተ ምኅላፈ አሠራ አልባ
ዘይትረከብ፤ ወፍኖተ እንግድኣሃ በውስተ ማዕበል፤ ወከመ ዖፍ ዘሰረረ ደመና፤
አልቦ ዘይረክብ ዘይትዐወቅ ፍኖታ፤ ወዝብጠተ ስረተ መንፈስ ቀሊል፤ ወይሠጥቅ ኀይለ
ሩጸት፤ ወአሕዊሶ ክነፊሁ ይነግድ፤ ወእምዝ ኢተረክበ ትእምርተ ምቅዋሚሃ፤ ወከመ
ሐጽ ዘተውህበ ለሰሪር፤ ተሠጥቀ ደመና ወበጊዜሁ ተጋብአ ከመ ቀዳሚ፤ እስከ
ይትኀጣእ አሠሩ፤ ወከማሁ ንሕነሂ ተወሊደነ ኀለቅነ፤ ወዘሠናይ ትእምርተ
አልብነ ዘናርኢ፤ ወበእከይ ኀለቅነ። እስመ ተስፋሆሙ ለረሲዓን ከመ ጸበል
ዘይግሕፍ ነፋስ፤ ከመ አስሐትያ ዘእምነፋስ ተሰደ ቍሩ፤ ወከመ ጢስ ዘእምነፋስ
ተክዕወ፤ ወከመ ዝክረ ኀዳሪ ዘአሐቲ ዕለት ኀለፈ። ወጻድቃንሰ ለዓለም
የሐይዉ፤ ወእምእግዚአብሄር ዐስቦሙ፤ ወትካዞሙ እምኀበ ልዑል። በእንተዝ ይነሥኡ
መንግሥተ ክብር፤ ወቀጸላ ሥን እምእደ እግዚአብሔር፤ እስመ በየማኑ ይከድኖሙ፤
ወበመዝራዕቱ ይረድኦሙ። ወይነሥእ ንዋየ ሐቅለ ቅንአቱ፤ ወይሬስያ ንዋየ ሐቅል
ለፍጥረቱ ለበቀለ ፀር፤ ይለብስ ድርዐ ጽድቅ፤ ወይትቄጸል ጌራ ኵነኔ ኢያድልዎ፤
ወይነሥእ ወልታ ዘኢይትመዋእ ጽድቀ፤ ወያበልኅ ምትረተ በመዐተ ሰይፉ፤ ይትቃተል
ዘምስሌሁ ዓለም ዲበ መስትታን። የሐውሩ ርቱዐ ሞጸፍተ መባርቅቱ፤ ወከመ ዘእምሠናይ
ምዕዋድ ቀስተ ደመና በአድምዖ ይቀንጹ። ወእምኰኵሐ መዐተ ሞጸፍ ፍጹመ
ይወድቁ አብራድ፤ ወይትቈጣዕ ላዕሌሆሙ ማየ ባሕር፤ ወአፍላግ ያድለቀልቁ ፍጡነ።
ወይትቃወሞሙ መንፈሰ ኀይል፤ ወከመ ነፋስ ይነሥኦሙ፤ ወትማስን ኵላ ምድር በአበሳ፤
ወእከየ ምግባር ትመይጥ መንበረ ኀየልት።</p>


<h3><a id="chapter6"/>ክፍል ፮።</h3>


<p>ስምዑኒኬ ነገሥት ወለብዉ፤ ወአእምሩ መኳንንተ ጽንፈ ምድር። አፅምኡ እለ
ትእኅዙ ብዙኀ፤ ወእለ ትትዔበዩ በብዙኅ አሕዛብ። እስመ ተውህበ እምእግዚአብሔር
እኂዞትክሙ፤ ወጽንዕክሙ እምኀበ ልዑል፤ ዘየሐትት ምግባሪክሙ ወምክረክሙ ይፈትን።
እስመ እንዘ ላእካን አንትሙ ለመንግሥተ ዚአሁ፤ ኢኰነንክሙ ርትዐ ወኢዐቀብክሙ
ሕገ፤ ወኢበከመ ምክረ እግዚአብሄር ሖርክሙ። ድንጉፀ ወፍጡነ ይትቃወመክሙ፤
እስመ ኵነኔ ምቱረ ለመኳንንት ይከውን። እስመ ትሑትሰ ንሕሱይ ለተምሕሮ፤ ጽኑዓንሰ
ጽኑዐ ይትሐተቱ። እስመ ኢይፈልጥ ገጸ መኰንነ ኵሉ፤ ወኢየኀፍር ዕበየ፤
እስመ ዐቢየ ወንኡሰ ውእቱ ገብረ፤ ወከማሁ ይኄሊ በእንተ ኵሉ። ወለኀየልት
ኅዩለ ይከውን ሐተታ። ለክሙኬ መኳንንት ነገርየ፤ ከመ ታእምሩ ጥበበ ወኢትደቁ።
እስመ እለ የዐቅቡ ጽድቀ በጽድቅ ይጸደቁ፤ ወእለ ተመህርዎን ይረክቡ ምሕረተ።
ፍትዉኬ እንከ ነገርየ፤ አፍቅሩ ወትትጌሠጹ። ብርህት ወኢትጸመሂ ይእቲ ጥበብ፤
ወፍጡነ ትትረአይ እምኀበ እለ ያፈቅርዋ፤ ወትትረከብ በኀበ እለ የኀሥዋ።
ትበጽሕ ለእለ ይፈትውዋ ትትአመሮሙ። ዘይገይሥ ኀቤሃ ኢይጻሙ፤ ወትረ እንዘ
ትጻናሕ ይረክባ ውስተ ኆኅቱ። ኀሊዮ በእንቲአሃ ፍጻሜ አእምሮ፤ ወዘተግህ
በእንቲአሃ ፍጡነ ዘእንበለ ትካዝ ይከውን። እስመ ለእለ ይደልውዋ ላቲ ትትአመሮሙ
ተዐውድ ወተኀሥሦሙ፤ ወበውስተ መንገድ ታስተርእዮሙ ግብተ አዳም፤ ወበኵሉ
ኅሊና ትትራከቦሙ። ቀዳሚሃ እንተ በህልው ዘተግሣጽ ፍትወት፤ ወጻህቀ ተግሣጽ
ፍቅር፤ ወፍቅር ዐቂበ ሕገ ዚአሃ፤ ወአፅምኦ ሕገ ዚአሃ ጸኒዖ ኢሙስና ኢሙስናሰ
ቅሩበ ትሬሲ ኀበ እግዚአብሔር። ፍትወታኬ ለጥበብ ያዐርግ ኀበ መንግሥት።
እመኬ ትፈትዉ መናብርተ ወኰንኖ ዐበይተ አሕዛብ፤ አክብርዋ ለጥበብ ከመ ለዓለም
ትንግሡ። ምንት ይእቲ ጥበብ ወእፎ ኮነት ኣየድዕ፤ ወኢየኀብአክሙ ክቡተ፤ ወእምነ
ቅድመ ፍጥረት አአሥር፤ ወእሬሲ ክሡተ አእምሮታ፤ ወኢይትዐደው ጽድቀ። ወበቅንአ
ሐማሚ ኢየሐውር፤ ወከመዝ ኢይሳተፍ ለጥበብ። ብዝኀ ጥበብ መድኀኒተ ዓለም፤
ወንጉሥ ጠቢብ ያቀውም ሕዝበ። ተገሠጹኬ በቃልየ ወትረብሑ።</p>


<h3><a id="chapter7"/>ክፍል ፯።</h3>


<p>እስመ አነኒኬ መዋቲ ሰብእ ትዕሪር ከመ ኵሉ፤ እምድር ኮነ ዘተወለድኩ
እምዘቀዳሚ ተልሕኰ። ወውስተ ከርሠ እምየ ተገለፍኩ ሥጋ፤ ወነበርኩ ርጉዐ
በደም ፲አውራኀ፤ እምዘርአ ብእሲ ወፍትወተ ንዋም በሩካቤ። ወአነኒ ከዊንየ
ነሣእኩ ዘለኵሉ ደመና፤ ወውስተ መምሰለ ሕማም ወረድኩ ምድረ፤ ቀዳሚተ
ቃለ መምሰለ ኵሉ አውጻእኩ ብካየ፤ በአፅርቅት ልህቁ ወበትካዝ ፨ እስመ አልቦ
እምነገሥት ዘካልአ ኮነ ልደቱ፤ አሐቲ ይእቲ ምጽአቱ ለኵሉ ውስተ ንብረት፤
ወፀአቱ ዕሩይ። በእንተዝ ጸለይኩ ወአእምሮ ተውህበ ሊተ፤ ወአስተብቋዕኩ
ወመጽአኒ መንፈሰ ጥበብ። አቅደምክዋ እምኵነኔ ወመናብርት፤ ወብዕለ ወኢከመ
ምንትኒ ረሰይክዋ ወአስተዐረይክዋ፤ ወኢያስተማሰልክዋ በእብን ዘሤጠ አልቦ፤
እስመ ኵሉ ወርቅ በቅድመ ገጻ ከመ ኆጻ ኅዳጥ፤ ወከመ ጽቡር ይመስል ብሩር በቅድሜሃ
እምሕይወት ወእምላሕይ ፈተውክዋ፤ ወአብደርክዋ እምብርሃን ትኩነኒ፤ እስመ ኢይነውም
ዘእምውስቴታ ጸዳለ ብርሃን። መጽአኒ ሠናይ ኵሉ ምስሌሃ ኅቡረ፤ ወዘኈልቈ
አልቦ ብዕል ውስተ እዴሃ። ወተፈሣሕኩ በኵሉ እስመ መኰንኖሙ ይእቲ ጥበብ፤
ወኢያእመርክዋ ከመ ገባሪቶሙ ይእቲ ለዝ ኵሉ። ዘእንበለ እከይ ነሣእኩ
ወዘእንበለ ቅንአት እሁብ፤ ብዕላ ኢየኀብእ ዘኢየኀልቅ መዝገብ ይእቲ ለሰብእ፤
እለ አጥረይዋ ኀበ እግዚአብሔር ተዓረኩ፤ እስመ እምትምህርተ ተግሣጽ ቆሙ።
ወየሀበኒ ሊተኒ እግዚአብሔር እንግር በፍትወት ወአኀሊ ዘይደሉ ለዘ ይትወህብ፤
እስመ ውእቱ ለጥበብሂ መርሓ ውእቱ ወለጠበብት መርትዖሙ። እስመ ውስተ እዴሁ
ንሕነኒ ወነገርነኒ፤ ኵሉ ጠይቆ ወምግባረ ትምህርት። እስመ ውእቱ ወህበኒ ለዘ
ኮነ አእምሮ ወአኮ ሕስወ፤ ለአእምሮ ቁመተ ዓለም ወምሕዋረ ፀሓይ ወወርኅ
ወከዋክብት፤ ጽንፎ ወተፍጻሜቶ ወማእከለ መዋዕል፤ ወለጊዜያት ሙያጤሁ ወለመዋዕል
ሙያጤሆን፤ ዑዳተ ዓመታት ወንብረተ ከዋክብት፤ ፍጥረተ እንስሳ ወመዐተ አራዊት
ወመናፍስተ ኀይል ወኅሊና ሰብእ፤ ፍላጤ ዕፀው ወምግባረ አሥራው። ወእመኒቦ
ኅቡኣተ ወክሡታተ አእመርኩ። እስመ ኬንያሁ ለኵሉ መህረኒ ጥበብ፤ እስመ
ባቲ ይእቲ መንፈሰ አእምሮ፤ ቅዱስ፤ ብሑተ ልደት፤ ክፍልት ውስተ ብዙኅ፤ ቀጣን፤ ጽህርት፤
ሠናይተ ቃል፤ እንተ ኢትጸመሂ፤ ህሉት፤ እንተ አልባ ጽንፈ፤ መፍቀሪተ ሠናይ፤
በላኅ፤ እንተ ኢትትከላእ፤ መስልጥ፤ መፍቀሪተ ሰብእ፤ ጽንዕተ ኀይል፤ እንተ እንበለ
ትካዝ፤ ከሃሊተ ኵሉ፤ ዋሐዪተ ኵሉ፤ ወእንተ ኵሉ ታገምር መናፍስተ ዘይትዐወቅ
ንጹሓን ቀጢናን። እምኵሉ ፍጡነ ሑሰታ ታፈጥን ጥበብ፤ ታንሶሱ ወተሐውር እንተ
ዲበ ኵሉ በእንተ ንጽሓ። እስመ እስትንፋስ ይእቲ ዘእምኀይለ እግዚአብሔር፤
ወፅአት እምእንተ አኃዜ ኵሉ ስብሐት ንጽሕት፤ በእንተዝ አልቦ ርኩሰ ምንተኒ
ዘይዳደቃ። እስመ ዋካ ይእቲ ለብርሃን ዘኢያስተርኢ፤ ወመጽሄት ዘኢይዴምን ዘእምግብረ
እግዚአብሄር፤ ወአርአያ ኂሩቱ። እንዘ አሐቲ ይእቲ ኵሎ ትክል፤ ወእንዘ
በርእሳ ህሎት ኵሎ ትሔድስ፤ ወበበትውልድ ውስተ ነፍሰ ጻድቃን ትትፋለስ፤ አዕርክተ
እግዚአብሔርኒ ወነቢያተኒ ትሬሲ። እስመ አልቦ ዘያፈቅር እግዚአብሔር፤ ዘእንበለ
ምስለ ጠቢባን ዘየኀድር ፨ እስመ ትልሒ እምፀሓይ፤ ወእምኵሉ ንብረተ ከዋክብት፤
ምስለ ብርሃን እንዘ ትትቃወም ትትረከብ ከመ ቀዳሚት ይእቲ። እስመ ለዝሰ ይዌልጦ
ሌሊት፤ ወለጥበብሰ ኢይትኄየላ እከይ።</p>


<h3><a id="chapter8"/>ክፍል ፰።</h3>


<p>ትሰፍሕ እምአጽናፍ እስከ አጽናፍ፤ ወትሠርዕ ኵሎ ሠናየ ዛተ አፍቀርኩ
ወኀሠሥክዋ እምውርዙትየ፤ ወአፍቀርኩ እንሥኣ መርዓተ ሊተ፤ ወመፍቅረ ኮንኩ
ለሥና። ኂሩተ ትሴብሕ ሰብሳበ እንተ እምኀበ እግዚአብሔር እንዘ ባ፤ ወመኰንነ
ኵሉ አፍቀራ። እስመ መምክር ይእቲ ለትምህርተ እግዚአብሔር፤ ወመፍቀሪተ ምግባሪሁ።
ወእመ ብዕልኒ መፍትው ውእቱ ጥሪት ለንብረት፤ ምንትኑ ይብዕላ ለጥበብ እንተ ኵሎ
ትገብር። ወእመኒ አእምሮ ትገብር፤ መኑ እምኔሃ እምዘ ህሎ ከማሃ ኬንያ። ወእመኒቦ
ጽድቀ ዘያፈቅር ጻማሃ ለዛ ውእቱ ሠናይ፤ እስመ ንጽሐ ወጥበበ ትሜህር፤ ጽድቀ
ወጽንዐ፤ ዘአልቦ ዘይበቍዕ እምኔሁ ወኢምንተኒ በሕይወተ ሰብእ። ወእመኒ
ዘብዙኅ አእምሮ ቦዘያፈቅር፤ ታአምር ዘእምቅድም ወዘይመጽእ፤ ታአምር ተጋብኦ
ነገር ወፈክሮ ቅጽበት፤ ተኣምረ ወመንክረ ታቀድም ኣእምሮ ወፀአተ ጊዜ መዋዕል።
ፈቀድኩኬ ዛተ እንሥኣ ተህሉ ምስሌየ፤ እስመ ኣአምር ከመ ትከውነኒ መምክረ
ለሠናይ፤ ወናዛዚተ ለትካዝ ወለሐዘን። እረክብ በእንቲአሃ አኰቴተ በኀበ
ብዙኅ፤ ወክብረ እምኀበ ሊቃውንት ወሬዛ ፨ በሊኀ እኩን ለኵነኔ፤ ወበገጸ
ኀያላን እትነከር። እንዘ ኣረምም ይጸንሑኒ፤ ወእንዘ እነብብ ያፀምኡኒ፤ ወእመ
አብዛኅኩ ተናግሮ፤ እዴሆሙ ያነብሩ ውስተ አፉሆሙ። እረክብ በእንቲአሃ
ኢመዊተ፤ ወዝክረ ዓለም ለእለ እምድኅሬየ አኀድግ። እሠርዕ ሕዝበ ወአሕዛብ
ይትኴነኑ ሊተ። ይፈርሁኒ ሰሚዖሙ መኳንንት መደንግፃን፤ በማኅበር ኣስተርኢ
ኄረ ወበፀብእ ጽኑዐ። ወበዊእየ ቤትየ ኣዐርፍ ምስሌሃ፤ እስመ አልቦ ምረተ
ህልዎ ምስሌሃ፤ ወኢሐዘነ ህልዎ ምስሌሃ፤ ዘእንበለ ክመ ፍሥሓ ወሐሤት። ዘንተ
ኀሊይየ በርእስየ ወተኪዝየ በልብየ፤ ከመ ኢመዊት ውእቱ ዘመዳ ለጥበብ፤ ወውስተ
ፍቅራ ጥዑም ሠናይት፤ ወውስተ ግብረ እደዊሃ ብዕል ዘኢየኀልቅ፤ ወውስተ ነገራ
ትምህርተ አእምሮ፤ ወሠናይ ክብር ውስተ ሱታፌ ንባባ፤ ዖድኩ እንዘ አኀሥሣ
ከመ እንሥኣ ለርእስየ ወወልድ አነ ማእምር፤ ወነፍስ ኄርት ኮነት ሊተ እስመ
ኄር አነ መጻእኩ ውስተ ሥጋ ንጹሕ። ወአእሚርየ ከመ ኢይክል ነጺሐ እመ
እግዚአብሄር ኢወህበ፤ ወዝኒ ጥበብ አእምሮ እምይእቲ፤ ሰከይኩ ኀበ እግዚአብሄር
ወሰአልክዎ ወእቤ እምኵሉ ልብየ፤</p>


<h3><a id="chapter9"/>ክፍል ፱።</h3>


<p>አምላከ አበው ወእግዚኣ ለምሕረት፤ ዘገበርከ ኵሎ በቃልከ፤ ወበጥበብከ
ረሰይከ ሰብአ፤ ከመ ይኰንን ለዘ እምኀቤከ ተገብረ ፍጥረት፤ ወያንሶሱ ዲበ
ምድር በኂሩት ወበጽድቅ፤ ወበርቱዕ መንፈስ ኵነኔ ይኰንን፤ ሀበኒ እንተ ኀበ
መናብርቲከ ትነብር ጥበብ፤ ወኢትመንነኒ እምደቂቅከ። እስመ አነ ገብርከ ወልደ
አመትከ፤ ብእሲ ድዉይ ወሕጹጸ መዋዕል፤ ወትሑት ለአእምሮ ወለኵነኔ ወለሕግ።
ወለእመኒቦ ዘኮነ ፍጹመ እምውሉደ ሰብእ፤ እምከመ እንተ እምኀቤከ ጥበብ
ኢትሄሉ፤ ወኢከመ ምንት ውእቱ። አንተ ኀረይከኒ ንጉሠ ለሕዝብከ፤ ወመኰንነ
ለውሉድከ ወለአዋልዲከ። ትቤ ይትሐነጽ ቤተ መቅደስ በደብረ መቅደስከ፤ ወውስተ
ህገረ ምዕራፊከ ምሥዋዕ፤ አምሳለ ማኅደረ ቅድሳቲከ እንተ አስተዳሎከ እምፍጥረት።
ወምስሌከ ጥበብ እንተ ታአምር ግብረከ፤ ወሀለወት አመ ትገብር ዓለመ፤ ወትጤይቅ
ምንተ ዘያሠምር በቅድመ አዕይንቲከ፤ ወበእንተ ዘርቱዕ ትእዛዛቲከ አውርዳ
እምቅዱሳን ሰማያት፤ ወእመንበረ ስብሐቲከ ፈንዋ፤ ከመ ተህሉ ምስሌየ ወትጻሙ፤
ወኣእምር ምንት ውእቱ ዘያሠምረከ። እስመ ይእቲ ታአምር ኵሎ ወትጤይቅ፤ ወትምርሐኒ
በምግባረትየ ንጹሐ፤ ወትዕቀበኒ በክብራ። ወይከውን ሥሙረ ምግባርየ፤ ወእኴንን
ሕዝበከ በጽድቅ፤ ወእከውን ዘይደሉ ለመናብርተ አቡየ። መኑ ውእቱ ሰብእ ዘያአምር
ምክረ እግዚአብሔር፤ ወመኑ ዘይኄሊ ዘከመ ይፈቅድ እግዚአብሔር ፨ እስመ ኅሊናሆሙ
ለመዋትያን ፈራሂ፤ ወእቡስ ኅሊናነ። እስመ ዘይማስን ሥጋ ያከብዳ ለነፍስ፤
ወያበዝኅ ቤት ዘእምድር ለልብ ብዙኀ ትካዘ። ወበዕጹብ እመ ዐየነ ዘበዲበ
ምድር፤ ወዘበእዴነ ንረክብ ዘበጻማ፤ ወዘውስተ ሰማይሰ መኑ ፈተነ። ወምክርከ
መኑ አእመሮ፤ ሶበ አኮ አንተ ወህብከ ጥበበ፤ ወፈነውከ ቅዱሰ መንፈሰከ
እምአርያም ወበዝ ረትዐ ፍኖቶሙ ለእለ ውስተ ምድር፤ ወዘያሠምረከ ተምህሩ ሰብእ፤
ወባቲ ለጥበብ ድኅኑ።</p>


<h3><a id="chapter10"/>ክፍል ፲</h3>


<p>ዛቲ ቀዳሜ ልሕኵት አበ ዓለም ባሕቲቶ ተገቢሮ ተማሕፀነት፤ ወአድኀነቶ
እምአበሳ ርእሱ ወወህበቶ ኀይለ ይኰንን ኵሎ። ወርሒቆ እምኔሃ ገፋዒ
በመዐቱ፤ ምስለ ቀታልያነ አኀው ተህጕለ በቍጥዓ። ወካዕበ እንዘ ተአይኅ
ምድር አድኀነታ ጥበብ፤ ወበከንቱ ዕፅ ለጻድቅ ኀደፈቶ ይእቲ። ወበኅብረተ
እከይ አሕዛብ ሶበ ተክዕዉ አእመረቶ ለጻድቅ፤ ወዐቀበቶ ዘእንበለ አበሳ
ለእግዚአብሔር፤ ወበምሕረተ ውሉድ ጽኑዐ ዐቀበቶ። ይእቲ ለጻድቅ እምነ እለ
ይትሀጐሉ ረሲዓን ባልሐቶ፤ ጐዪዮ ዘወረደ እሳት ዲበ ኀምስ አህጉር፤ ዘዓዲ
ህሎ ስምዑ ለእከያ እንተ ትጠይስ ኮነት በድው፤ ወዲበ አድባር ዘእንበለ ጊዜሁ
ፍረያት፤ ለእንተ ኢአምነት ነፍስ ተዝካረ ቆመት ሐውልተ ጼው። ጥበበ እለ ተዐደዉ
አኮ ክመ ዘኀስሩ በኢያእምሮ ሠናይ፤ ዓዲ ለእበዶሙ ኀደጉ ለንብረት ተዝካረ፤
ከመ በዘ አበሱ አበሳ ኢይትከሀል ተረስዖቶሙ። ጥበብሰ ለእለ ይትለአክዋ
እምሕማም ባልሐት ፨ ይእቲ እንዘ ይጐይይ መዐተ እኅው ጻድቀ መርሐቶ ፍኖተ
ርቱዐ፤ አርአየቶ መንግሥተ እግዚአብሔር፤ ወወህበቶ አእምሮ ቅዱሳን፤ አብዐለቶ
በጻማ ወአብዝኀት ጥሪቶ። ለእለ የህይድዎ ወይኌይልዎ ቆመት ወአብዐለቶ።
ተማሕፀነቶ እምፀር፤ ወእምእለ የዐግቱ ዐቀበቶ፤ ወገድለ ጽኑዐ አምአቶ፤
ከመ ያእምር ከመ እምኵሉ ትጸንዕ በሠናይ አፍቅሮ እግዚአብሔር። ይእቲ ተሠይጦ
ጻድቀ ኢኀደገት ወአድኀነቶ እምኀጢአት፤ ወረደት ምስሌሁ ውስተ ዐዘቅት።
ወውስተ ሞቅሕ ኢኀደገቶ፤ እስከ ሶበ አምጽአት ሎቱ ሢመተ ወመንግሥተ ወምልክና
ለእለ ይትኌየልዎ፤ ወአርአየት ሐሰቶሙ ለእለ ይሜንንዎ፤ ወወህበቶ ክብረ ዘለዓለም።
ዛቲ ሕዝበ ጻድቀ ወዘርአ ዘአልቦ ሒሰ ባልሐት እምአሕዛብ እምእለ ያመነድቡ።
ቦአት ውስተ ነፍሰ ገብረ እግዚአብሔር፤ ወተቃወመ ለነገሥት መደንግፃን በአርአያ
ወተኣምር። ወወሀበቶሙ ዐስበ ጻማሆሙ፤ ወመርሐቶሙ በፍኖት መንክር፤ ወኮነቶሙ
ጽላሎተ ለዕለት ወለላህበ ከዋክብት በሌሊት። ወአዕደወቶሙ ባሕረ ኤርትራ፤
ወአኅለፈቶሙ እንተ ማእከለ ማያት ብዙኅ፤ ወፀሮሙሰ አስጠመት፤ ወእምዕመቀ
ቀላይ ጐሥዐቶሙ። በእንተዝ ጻድቃን ማህረኩ ረሲዓነ፤ ወአእኰቱ እግዚኦ
ስመከ ቅዱሰ፤ ወእዴከ መስተቃትልተ ሰብሑ ኅቡረ። እስመ ጥበብ ከሠተት አፈ
በሃመ፤ ወልሳናቶሙ ለሕፃናት ረሰየት ርቱዐ።</p>


<h3><a id="chapter11"/>ክፍል ፲፩።</h3>


<p>ሠርሐት ምግባሮሙ በእደ ነቢይ ቅዱስ፤ ወአንሶሰዉ ወነገዱ ምድረ፤ ወውስተ
በድው ተከሉ ምጽላላተ። ተቃወምዎሙ ለእለ ይትቃተሉ ወፀረ ተበቀሉ። ጸምኡ
ወጸውዑከ፤ ወተውህበ ሎሙ እምኰኵሐ እዝኅ ማየ፤ ወፈወሶሙ ጽምኦሙ እብን
ጽኑዕ። በዘ ተቃተለ ፀሮሙ፤ ቦሙ እሙንቱ በምንዳቤሆሙ ተደለዉ። ህየንተ
ነቅዐ ፈለግ ዘኢይነትግ፤ በደመ ዐምዐም ሕሙግ ለዘለፋ ቀተልተ ሕፃናት በትእዛዛት፤
ወህብኮሙ ብዙኀ ማየ ዘእንበለ ተስፋ አርአይከ በዘትካት ጽምእ ዘከመ እፎ
ቀተልኮሙ ለፀር። እስመ አመ ተመከሩ ለተግሣጽ እንዘ ለምሕረት፤ አእመሩ
እፎ እንዘ በመዐት ይኴንን ረሲዓን ይዴየኑ። እስመ እላንቱሰ ከመ አብ ዘእንዘ
ይጌሥጽ አመከርከ፤ ወእልክቱሰ ከመ ዘእንበለ ምሕረት ንጉሥ እንዘ ይኴንን ፈተንከ
እለ ህለዉኒ ወእለ ኢሀለዉኒ ዕሩየ ተቀሥፋ እስመ እንተ ምክዕቢት አኀዘቶሙ
ሐዘን፤ ወገዓረ ተዝካር ለዘ ኀለፈ እስመ አመ ረስዑ ዘበጌጋዮሙ መቅሠፍት፤
በተድላሆሙ ሶበ ይሬእዩ፤ ያአምርዎ ለእግዚአብሔር። እስመ ዘተገድፈ ቀዲሙ
ክሕድዎ በስላቅ፤ በፍጻሜ ፀአት አንከሩ፤ አኮ ከመ ጻድቃን ዘጸምኡ። ወህየንተ
ኅሊና እከዮሙ እለ በሐሰት አምለኩ ዘኢይነብብ እንስሳ ወዘይሰርር ምኑነ፤
ፈኖከ ሎሙ ብዙኀ ዘኢይነብብ እንስሳ ለተበቅሎከመ ያእምሩ ከመ ዘቦቱ አበሰ
ቦቱ ይትኴነን ፨ እስመ አኮ ዘትስእን እንተ ኵሎ ትክል የማንከ፤ እስመ ፈጠረት
ዓለመ እምአመ ሕሡም፤ ፈንዎ ሎሙ ብዙኀ ድባተ ወመዐተ ዐናብስት፤ ወእመ
አኮ ግብተ ዘተፈጥሩ ምሉኣነ መዐት አራዊተ እለ ኢይትአመሩ፤ ወእመ አኮ
ዘእሳተ ያስተነፍስ ወይነፍኅ ወይልህብ፤ ወእመ አኮ ጼና ጢስ ፍጉገ እለ ይሥዕዩ፤
ወእመ አኮ እምውስተ ዐይኖሙ ፀዋገ ቀለምጽጸ እለ ያበርቁ ዘኢኮነ በባሕቲቱ
በተኰንኖ ዘእምተሐርፁ፤ ርእዮሙ ጥቀ በግርማ እምቀተለቶሙ ወዘእንበለ
ዝኒ በ፩መንፈስ እምወድቁ እምኀበ ኵነኔ ተሰዲዶሙ፤ ወእምተሥዕዩ በመንፈሰ
ኀይልከ፤ ወባሕቱ ኵሎ በዐቅም ወበኈልቈ መዳልው ሠራዕከ። እስመ ዕበየ
ክሂሎትከ ህሎ ዘልፈ፤ ወለኀይለ መዝራዕትከ መኑ ይትቃወማ። እስመ ከመ ልጽላጼ
እምውስተ መዳልው ኵሉ ዓለም በቅድሜከ፤ ወከመ ናፍንፈ ጠል እንተ ነግህ ወረደት
ውስተ ምድር። ትምሕር ኵሎ እስመ ኵሎ ትክል፤ ወትትሄየይ ኀጣውአ ሰብእ ለንስሓ።
ወታፈቅር ኵሎ ዘህሎ ወአልቦ ዘትሜንን ዘገበርከ፤ እስመ አልቦ ዘገበርከ እንዘ
ትጸልእ ወእፎ እምህሎ ምንትኒ ሶበ አኮ አንተ ዘትፈቅድ፤ ወዘኢተጸውዐ እምኀቤከ
እምተዐቅበ። ወትምሕር ኵሎ እስመ ዚአከ ውእቱ እግዚኦ መፍቀሬ ነፍስ።</p>


<h3><a id="chapter12"/>ክፍል ፲፪።</h3>


<p>እስመ ዘኢይጠፍእ መንፈስከ ህሎ ውስተ ኵሉ። እስመ ለእለ ይወድቁ በበ
ሕቅ ትዛለፍ፤ ወአበሳ ዘይኤብሱ እንዘ ትዜከር ትጌሥጽ፤ ከመ ርሒቆሙ እምእኩይ
ይእመኑ ብከ እግዚኦ እስመ እለ ቀደምት ኀደርተ ለቅድስት ምድርከ ጸላእከ በግብረ
ዐመፃ ዘይጸላእ በግብረ አበሳ ዘሥራያት ወአጣዕዎ ኀጢአት፤ ቀተልተ
ውሉዶሙ ኢመሓርያን፤ ወበላዕያነ ሥጋ ሰብእ ወደም በቅድመ መላእክት ቅዱሳኒከ፤
ወኅቡላነ ትዝምድ ለነፍስ እለ ኢይትራድኡ፤ ፈቀድከ ታህጕል በእደ አበዊነ፤
ከመ ዘይደሉ ማኅደረ ይንሥኡ ደቂቀ እግዚአብሔር፤ እንተ እምኀቤከ ክብርት
እምኵሉ ምድር። ወኪያሆሙኒ ከመ ሰብእ መሐርኮሙ፤ ፈነውከ ሐዋርያቲከ ከመ
መራደ ትኒንያ፤ ከመ ኪያሆሙ በበሕቅ ይሠርዉ፤ እንዘ አኮ ስኢነከ አስተዳልዎ
ረሲዓን ወአግብኦ ለጻድቃን ውስተ እዴሆሙ፤ ወእመ አኮ ለአራዊት ፀዋጋን፤
ወእመ አኮ በአሐቲ ቃል አዝዞ ወአጥፍኦ። ወበኰንኖ በበሕቅ ትሁብ መካነ
ለንስሓ፤ አኮ ኢያእሚረከ ከመ እኩይ ትውልዶሙ፤ ወከመ እምኔሆሙ እከዮሙ፤
ወከመ ኢይትመየጥ ኅሊናሆሙ ለዓለም፤ እስመ ዘርእ ውእቱ ርጉም እምትካት፤ ወአኮ
መነሂ ኀፊረከ ለአበሳ ዘትሁብ ስርየተ። ወመኑ ውእቱ ዘይብል ምንተ ገበርከ፤
ወመኑ ውእቱ ዘይትቃወሞ ለኵነኔከ፤ ወመኑ ዘይትኃሠሠከ በእንተ ሕዝብ
ዘተሀጕለ ዘአንተ ገበርከ፤ ወመኑ መኰንን ዘይበጽሕ ኀቤከ ለአስተዋቅሦ
በእንተ ሰብእ ዐማፅያን። እስመ አልቦ አምላከ ዘእንበሌከ ባዕደ ዘየሐዝን
በእንተ ኵሉ፤ ከመ ታርኢ ከመ አኮ ግፍዐ ዘኰነንከ። ወኢንጉሥ ወኢመምዕለይ
ተናጽሮ ይክል ምስሌከ በእንተ እለ ኰነንከ። እስመ ጻድቅ አንተ ዘበጽድቅ ኵሎ
ትሠርዕ፤ ኪያሁ ዘኢኮነ መፍትወ ለተኰንኖ ትኴንን ነኪረ ረሰይከ እምኀይልከ።
እስመ ኀይልከ ቀዳሚሃ ለጽድቅ፤ እስመ ኵሎ ትመልክ ይሬስየከ ትምሐር ኵሎ።
ኀይለ ታርኢ እንዘ ኢየአምነከ በጽንዐ ፍጻሜ፤ ወለእለ ኢያአምሩ መዐተ
ትዘልፍ። ወእንዘ አንተ መኰንን ኀያል ዘበየውሀት ትኴንን፤ ወምስለ ብዙኅ ምሕረት
ታሄልወነ፤ እስመ ህልው ለከ ሶበ ፈቀድከ ክሂል። ወመህርከ ሕዝበከ በዘ ከመዝ
ምግባር፤ ከመ መፍትው ይኩን ጻድቅ መፍቀሬ ሰብእ፤ ወሠናያነ ተስፋ ተናገርኮሙ
ለውሉድከ፤ ከመ ተሀብ ለአባሲ ንስሓ። እመ ፀረ ደቅከ መፍትዋነ ለመዊት
ምስለ እንተ መጠኔዝ ትዕግሥት ኰነንከ፤ ወወህብከ መዋዕለ ወመካነ ከመ ያንፍሱ
እምእኩይ፤ ምስለ እንተ ሚመጠን ጥንቃቄ ትኴንን ውሉደከ፤ ለእለ ለአበዊሆሙ
መሐላ ወኪዳነ ወህብከ ለሠናይ ተስፋ እንዘ ኪያነኬ ትኴንን ወፀረነ በምእልፊት
ትቀሥፍ፤ ከመ ኂሩተከ ንዘከር እንዘ ንኴንን፤ ወእንዘ ንትኴነን ንሰፎ ሣህለከ
እስመ ዘበ እበደ ሕይወተ ንብረት ዘበ ኀጢአት፤ በዘ ዚአሆሙ ኰነንኮሙ
በርኵሶሙ እስመ እምፍኖተ ስሒትኒ እንተ ታርሕቅ ስሕቱ፤ አማልክት እንዘ ይብሉ ዘእምእንስሳኒ
ፀር ርኩሰ፤ ከመ ሕፃናት ደቂቀ አብዳን ተሐሲዎሙ። በእንተዝ ከመ ሕፃናት
አብዳን ኵነኔ ለስላቅ ፈኖከ። አላ በተውኔተ ስላቅ እለ ኢተገሠጹ፤ ዘይደሉ
ኵነኔ ዘእምእግዚአብሔር ይረክቡ። እስመ እሙንቱ በዘ የሐሙ ይትአነተሉ፤
ቦሙ በእለ ይብሉ አማልክት ሎሙ እንዘ ይትኴነኑ፤ እንዘ ያአምሩ ዘካዕበ ይክሕዱ
አእምሮ እግዚአብሔር አእመሩ ህልወ፤ ወበዝ ፍጻሜሁ ለኵነኔ ላዕሌሆሙ በጽሐ</p>


<h3><a id="chapter13"/>ክፍል ፲፫።</h3>


<p>ወኢምንትኒ ሰብእ ኵሉ በሰብእ፤ ለእለ ላዕሌሆሙ ቦሙ ኢያእምሮ እግዚአብሔር፤
ወበዘያስተርኢ ሠናያት ስእኑ አእምሮ ህልው፤ ወእንዘሂ ይሬእዩ ምግባራተ ኢያእመርዎ
ለኬንያ። አላ እሳተ ወመንፈሰ ወዘፍጡን ደመና ወእመ ዑደተ ከዋክብት ወእመ
ኀይለ ማይ ወብርሃናተ ሰማይ ሰበክተ ዓለም አማልክተ አምሰሉ። እለ በላሕዮሙ
በአስተአድሞ ኪያሆሙ አማልክተ ረሰዩ፤ ያእምሩ እፎ ፈድፋደ እግዚኦሙ ለእሉ
ይኌይስ፤ እስመ ወላዴ ሥን ፈጠሮሙ። ወእመ እምኀይል ወምግባር ተደሙ፤ ያእምሩ
እምኔሆሙ እፎ ፈድፋደ ዘገብሮሙ ኀያል ውእቱ። እስመ በዕበይ ወበሥን ዘፍጥረት
ይትዐወቅ ዘገብሮሙ። ወባሕቱ ዓዲ ለእሉ ሀለወት ሒስ ንስቲት፤ እስመ እሙንቱኒ
እንጓ ይስሕቱ እንዘ የኀሥዎ ለእግዚአብሄር ወፈቀዱ ይርከቡ እንዘ ውስተ ግብሩ
ይትመየጡ የኀሡ ወየአምኑ በገጽ ከመ ሠናይ ዘያስተርኢ። ወካዕበ እሙንቱኒ
አኮ ዘእንበለ ሒስ። ዘመጠነዝ ክህሉ አእምሮ ከመ ይክሉ ዐቅሞ ዓለመ፤ ለእሉ
መኰንኖሙ እፎ ፍጡነ ኢረከቡ። ኅሱራን በውስተ ምውታንኒ ተስፋሆሙ፤ እለ
ጸውዑ አማልክተ ግብረ እደ ሰብእ፤ ወርቀ ወብሩረ ኪነ ትምህርት ወአያያተ እንስሳ
ወእብነ ምኑነ ግብረ እድ ዘትካት። ወእመኒ ገዛሜ ዖም ጸራቢ ዘሠናየ ይትሐወስ
ዕፀ ወሠረ፤ ቀረፈ ኵሎ ቅርፍቶ በሥነ ኪን፤ ወተኬኒዎ ሠናየ ገብረ
ዘይበቍዕ ንዋየ ለነሶሳወ ሕይወት፤ ወዘተርፈ እምግብሩ ለአስተዳልዎ ሲሲት
አስተዋፅአ ጸግበ ወዘወፅአ እምኔሆሙ አልቦ ዘይበቍዕ ዕፅ ጠዋይ ዘአዕጽቅቱ
ኵለሄ ነሢኦ ገለፎ በፅርዐተ ዘውዑ፤ ወበረኪበ ዕረፍት አስተማሰሎ ወመሰሎ
አምሳለ ሰብእ ወእመሂ ለእንስሳ ከንቱ አስተማሰሎ፤ ቀቢኦ ህጕሬ ወዐጽፈ
ሠሪዮ ሕብሮ ወኵሎ ጥላቄ ቀቢኦ ሎቱ፤ ወገብረ ሎቱ ዘሎቱ ይደሉ ቤተ፤
ውስተ አረፍት አጥበቆ አጽኒዖ በኀጺን፤ ወከመ ኢይደቅ ኀለየ ሎቱ፤ እስመ
ያአምር ከመ ኢይክል ረዲአ ርእሶ፤ እስመ ምስል ውእቱ ወይፈቅድ ዘይረድኦ። ወበእንተ
ጥሪቱሰ ወከብካቡ ወበእንተ ውሉዱ እንዘ ይጼሊ ወኢየኀፍር ለዘ እንበለ
ነፍስ እንዘ ይትናገር ወበእንተ ሕይወት ድዉየ ይስእል፤ ወበእንተ ሕይወት ምውተ ያስተበቍዕ፤
ወበእንተ ንብረት ለዘ ኢያአምር ይትመሐለል፤ ወበእንተ መንግድ ዘኬደ ተሐውሶ
ጥቀ ኢይክል። ወበእንተ ጥሪት ወምግባር ወረኪብ ለሕርቱም ኀይለ ለእድ ይስእል።</p>


<h3><a id="chapter14"/>ክፍል ፲፬።</h3>


<p>ወመንግደ ሐመር ዘይፈቅድ ካዕበ ወፀዋገ ህሊዎ ይነግድ ሞገታተ እምሐመር
እንተ ታመጽኦ ዘይደክም ዕፀ ይስእል። ወኪያሁሰ ፍትወተ ረባሕ ኀለየ፤ ወኬንያ
በጥበብ ገብረ ወእንቲአከ አባ ተኀድፍ ሥምረት፤ እስመ ወህብከ ውስተ ባሕር ፍኖተ
ወውስተ ሞገትኒ አሠረ ጽኑዐ፤ ታርኢ ከመ እምኵሉ ትክል አድኅኖ ከመ ዘእንበለ
ኪንኒ ዘዐርገ። ትፈቅድ ከመ ፅሩዐ ኢይኩን ምግባሪሃ ለጥበብከ፤ በእንተ ዝንቱ
ውስተ ዕፅ ሕጹጽ ይትአመኑ ሰብእ ነፍሶሙ፤ ወተዐዲዎሙ ማዕበለ በአርማስ ድኅኑ።
ወቀዲሙ አመ ይትህጐሉ ዕቡያን ረዐይት፤ ተስፋ ዓለም ውስተ ዕፅ ተጸዊኖ፤
ኀደገት ለዓለም ዘርአ ትውልድ ተኀዲፋ በእደ ዚአከ እስመ ተባረከ ዕፅ
በዘ ይትገበር ጽድቀ። ወዘበእድሰ ይትገበር ርጉም ውእቱ ወዘገብሮ፤ እስመ ውእቱሰ
ገብረ ወዘይማስን አምላከ ተሰምየ። እስመ ዕሩየ ተጸልአ በኀበ እግዚአብሔር
ረሲዕኒ ወርስዓኑ። እስመ ዘይትገበር ወገባሪሁኒ ይትኴነን። በእንተ ጣዖቶሙኒ
ለአሕዛብ ውሓይ ይከውን፤ እስመ ዘፈጠረ እግዚአብሔር ለአጣዕዎ ገብሩ፤ ወለማዕቀፈ
ነፍሰ ሰብእ ወለመሥገርተ እግረ አብዳን። እስመ ቀዳሜ ዝሙት ኅሊና አጣዕዎ፤
ወረኪቦቶሙ ሙስናሃ ለሕይወት። እስመ ኢህሎ እምፍጥረት ወለዓለምኒ ኢይሄሉ።
ግብተ ተከብሮ ቦአት ውስተ ዓለም፤ ወበእንተዝ ፍጡነ ኅልቀቱ ተኀለየ ቆዐ
ላሐ እንዘ ይጼዐር አብ፤ ለዘ ፍጡነ ተመሥጠ ሕፃኑ አምሳለ ገቢሮ፤ ዘቀዲሙ
ሞተ ሰብእ ከመ አምላክ አክበርዎ፤ ወወሀበ ለእለ ምስሌሁ በጕሐን ወዘውዕ።
ወእምዝ በርሕቀተ መዋዕል ተእኂዞ ልማደ እብሰት ከመ ሕግ ዐቀብዋ፤ ወበእንተ
ትእዛዘ መኳንንት ያመልኩ ግልፎ። ወለእለ በገጽ ይከልእዎሙ አእኵቶ ሰብእ፤
እስመ ርሑቀ ሀለዉ፤ እንተ ርሕቀት ገጸ መሲሎሙ፤ እንተ ታስተርኢ አምሳለ ለዘ
ያከብሩ ንጉሥ ገብሩ፤ ከመ ዘኢሀሎ ከመ ዘሀሎ ያስተብቍዕ በጻህቅ። ለጸኒዐ
አምልኮ ለእለ ኢያአምሩ ምግባሩ ለኬንያ አስፈጠቶሙ በሥን ወቦ ካዕበ እንዘ
ለዘ ይኄይል እንዘ ይፈቅድ ያድሉ ተጠንቀቀ ወተዐገለ ለኪኑ ለአስተማስሎ
አምሳሎ። ወአሕዛብ ተመስከ በሥነ ላሕየ ምግባር፤ ዘእምቅድመ ንስቲት አክበርዎ
ለብእሲ ይእዜ ከመ አምላክ ረሰይዎ። ወዝንቱ ኮነ ለንብረት ለፅርዐት፤ እስመ
ለሙስና ግብተ ወእመ ለኀይል ዘይትቀነዩ ሰብእ ዘኢሱቱፍ ስም ለእብን ወለዕፅ
አንበሩ። ኢአከሎሙሁ ስሒተ ኢያእምሮ እግዚአብሔር፤ ወእንዘ ዓዲ የሐይዉ
በዐቢይ ዘኢያእምሮ ጸብእ ዘመጠኔዝ እኩየ ሰላመ ይሬስይዎ እንዘ ውሉዶሙ
ይቀትሉ ለግብር ወኅቡእ ጕሐን ወእለ ይትዔበዱ እምካልእ ሥርዐት መሓልየ ያመጽኡ፤
እለ ወኢንብረተ ወኢሰብሳበ ንጹሐ እንዘ ኢዐቀቡ፤ ወካልእ ካልአ እመ አኮ
በፅኑስ ይቀትል፤ ወእመ አኮ በሥራይ ያደዊ። ኵሉ ኅዉሥ ቦደመ ወቀትለ፤
ስርቀ ወጽልሑተ፤ ሙስና፤ ኢአሚነ፤ ሁከተ፤ መሐላ፤ ህዊክ ሠናየ፤ ዕሴተ ኢተዘክሮ፤
ግማኔ ነፍስ፤ ሙያጤ ምግባር፤ ሰብሳበ እከይ፤ ዝሙት ወርኵስ። እስመ ቦ እለ እንበለ
ስም ጣዖተ አምልኮ ቀዳሜ ኵሉ እከይ ወምክንያት ወፍጻሜ ይእቲ። እስመ በፈጊዕ
የዐብዱ፤ ወእመ አኮ ይትኔበዩ ሕስወ፤ ወእመ አኮ የሐይዉ ሕርቱመ፤ ወእመ
አኮ ይምሕሉ ፍጡነ ወሕስወ። እስመ ለእለ እንበለ ነፍስ ይትአመኑ ጣዖት፤ ሕስወ
እመ መሐሉ ኢይትኴነኑ ይሴፈዉ። ኅቡረ ይረክቦሙ ዘበጽድቅ፤ እስመ እኩየ
ኀለዩ ዘበእንተ እግዚአብሔር በነጽሮ ጣዖት፤ ወግፍዐ መሐሉ በሕብል አስተአኪዮሙ
ጽድቀ። እስመ አኮ ኀይለ እለ ይምሕልዎሙ አላ ኵነኔ ለእለ ይኤብሱ ትትቤቀል
ዘልፈ ለእለ ይገፍዑ በዐመፃሆሙ።</p>


<h3><a id="chapter15"/>ክፍል ፲፭።</h3>


<p>ወአንተ አምላክነ ኄር ወየዋህ፤ ዕጉሥ ወበምሕረት ትሠርዕ ኵሎ። እስመ
እመሂ አበስነ ዚአከ ንሕነ እንዘ ናአምር ጽንዐከ፤ ወኢነኀጥእ ባሕቱ እስመ
ናአምር ከመ እሊአከ ንሕነ። እስመ አእምሮትከ ፍጽምት ይእቲ ጽድቅ፤ ወአእምሮ
ጽንዕከ ሥርወ ኢመዊት። እስመ ኢያስሐተነ ኅሊና ኪነ ሰብእ፤ ወኢዘጸሓፌ
ጽላሎት ጻማ ዘአልቦ ፍሬ፤ መልክዕ ጥቡቅ በሕብር ዘዘ ዚአሁ፤ ዘርእዮ ለአብድ
ውስተ ፍትወት ይመጽእ፤ ያፈቅር ባሕቱ አምሳለ ምውት ዘእንበለ ነፍስ። መፍቅራነ እኩይ
ይደልዎሙ ዘከመዝ ተስፋ እለ ይገብሩኒ ወእለ ያፈቅሩኒ ወእለ ያመልኩኒ።
እስመ ለበሓዊኒ ድክምተ መሬተ ለዊሶ ለሕማማ ይልሕኵ ለነሶሳውነ ዘዘ ዚአሁ፤
ወባሕቱ እምውስተ ውእቱ ጽቡር ለሐኰ ንጹሐ ለነሶሳው ንዋየ ወዘአንጻረ ከማሁመ
ዘይመስል፤ ወለእሉ ኵሎሙ ዘዘ ዚአሁ ለመፍቅዱ ፈታሒሁ አጽባሪሁ። ወከንቶ
ዘጻመወ እምውስተ ውእቱ ጽቡር አምላከ ከንቶ ይልሕኵ፤ ዘእምቅድመ ንስቲት ዘእምድር
ተገብረ ንስቲተ ሀሊዎ ይገብእ እንተ እምውስቴታ ተነሥአ፤ ዘነፍስ እንዘ ስኢሎሙ
ዕዳ ይፈዲ። ወባሕቱ ቦቱ ትካዘ አኮ እስመ ሀለዎ ይጻሙ ወአኮ እስመ ንስቲተ
ህሉና ዘቦ፤ ወባሕቱ ይትቃሐው ለነሀብተ ብሩር ወወርቅ ወይትሜሰሎሙ ለለሓኵያነ
ብርት፤ ወክብረ ይሬሲ እስመ ርኩሰ ይገብር። ሐመድ ልቡ፤ ወእምነ መሬት ታሕተ ተስፋሁ፤
ወእምጽቡርኒ ምኑን ንብረቱ። እስመ ኢያአምሮ ለዘ ገብሮ ወአስተንፈሰ ሎቱ
ነፍሰ እንተ ታሰልጥ ወነፍኀ መንፈሰ ሕይወት። እስመ ረሰዩ ለነ ስላቀ ሕይወተነ፤
ወንብረተ ለሤጠ ረባሕ፤ ወመፍትወ ይቤሉ እምውስተ ዘኮነ እምእኩይ ያጥርዩ ወዝ
ያአምር ከመ እምኵሉ ይፈደፍድ አብሶ እምንዋየ ምድር ዘይሰበር ንዋያተ ግልፎ ዘይገብር።
ወእምኵሉ አብዳን ወሕርቱማን እምነፍሰ ሕፃናት ጥቀ ፀረ ሕዝብከ እለ ተዐገልዎሙ።
እስመ ኵሉ ጣዖቶሙ ለአሕዛብ አማልክት እለ ወኢአዕይንቲሆሙ ለርኢይ፤ ወኢአንፎሙ
ለተማዕዞ ደመና፤ ወኢእዝን ለሰሚዕ፤ ወኢአጻብዐ እድ ለገሢሥ፤ ወእገሪሆሙ
ፅሩዕ ለተሐውሶ። እስመ ብእሲ ገብሮሙ፤ ዘመንፈሰ ተለቅሐ ለሐኮሙ፤ እስመ
አልቦ ሰብእ ዘከማሁ ዘይክል ልሒኮ አምላከ። እስመ መዋቲ ውእቱ ምዉተ ይገብር
በእደ ኀጢአት፤ እስመ ይኌይስ ውእቱ እምአማልክቲሁ፤ እስመ ውእቱሰቦ አመ
ሐይወ ወእልክቱሰ ወኢማእዜኒ። ወእንስሳተኒ ምኑነ ያመልኩ፤ እስመ ስሑተ
ኀሊዮሙ እምዝክቱኒ የአኪ። ወኵሉ መጠነ ያፈቅር ወይፈቱ ርእየ እንስሳ
ሠናየ ይከውን፤ ጐየ ክብረ እምኀበ እግዚአብሔር ወበረከቶ።</p>


<h3><a id="chapter16"/>ክፍል ፲፮።</h3>


<p>በእንተዝ በዝ አምሳል በዘ ይመስሎሙ ተቀሥፉ እስመ ይደልዎሙ፤ ወብዙኀ
ዘይትሐወስ ጻዕሮሙ። ህየንተ ጻዕር አስተደለውከ ሕዝበከ፤ ለእለ ለፍትወት ወሀብኮሙ
ጣዕመ ነኪር፤ ሲሲተ አስተደለውከ ፍርፍርተ፤ ከመ እልክቱ በፍትወተ መብልዕ በእንተ
ብዙኀ ዘተፈነወ ወዘዘልፍኒ ፍትወተ መነኑ፤ ወእሉ ንስቲተ ተጸኒሶሙ ወነኪር
ጣዕመ መብልዑ በጽሖሙ። ወመፍትው ለእልክቱሰ ይምጽኦሙ ዘእንበለ ኑፋቄ ረኃብ
ለእለ ይትኌየሉ፤ ወለእሉሰ ክመ ይርአዩ እፎ ፀሮሙ ይጸዐሩ። እስመ አመ
መጽኦሙ ፀዋግ ዘአርዌ መዐት ወበንስከተ እኩይ አርዌ ምድር ይመውቱ አኮ ለዝሉፉ
ዘነበረ መቅሠፍትከ። ለተግሣጽ ኅዳጠ ተህውኩ እንዘ መምክረ ቦሙ ለተዝካረ
ትእዛዘ ሕግከ። እስመ ዘይትመየጥ አኮ በዘያስተርኢ ዘይድኅን፤ አላ በእንቲአከ
መድኅነ ኵሉ። ወበዝኒ አእመንኮሙ ለፀርነ ከመ አንተ ውእቱ ዘታድኅን
እምኵሉ እኩይ። ዘመንፈቆሙ ንስከተ አንበጣ ወትኒንያ ቀተለ፤ ወኢተረክበ
ፈውስ ለነፍሶሙ፤ እስመ ይደልዎሙ እምኀበ እለ ከመዝ ይጸዐሩ። ወውሉድከሰ
ወኢበዘ ሕምዘ ቦቱ ስነነ አክይስት ተሞኡ፤ እስመ ምሕረትከ ኀለፈ ወፈወሶሙ።
እስመ ለተዝካረ ቃልከ ይደጐጹ፤ ወፍጡነ የሐይዉ ከመ ውስተ ዕሙቅ ረሲዖት
ኢይደቁ፤ ወከመ ውስተ ሕማም ኢይኩኑ እምተድላ እንቲአከ። እስመ ወኢዕፅ ወኢሥራይ
ቦቱ ዘፈወሶሙ፤ አላ ቃለ ዚአከ እግዚኦ ዘኵሎ ይፌውስ። እስመ አንተ ለሕይወት
ወለሞት ሥልጣነ ብከ፤ ወታወርድ ውስተ አናቅጸ ሲኦል ወታወጽእ። ወሰብእሰ
ይቀትል በእከዩ፤ ወዘወፅአሰ መንፈስ ኢይገብእ፤ ወኢያሠውጥ ነፍሰ እንተ ተነሥአት።
ወእምእደ ዚአከሰ ጐዪየ ኢይትከሀል። እስመ እንዘ ይክሕዱከ ኢያእመሩ ረሲዓን
በኀይለ መዝራዕትከ ተቀሥፉ፤ በማይ ነኪር ወበደመና ዝናም እንዘ ይሰደዱ
ዘእንበለ ከልክሎ ወእንዘ በእሳት የኀልቁ። ወዘመንክርሰ ዘበዘ ኵሉ ይጠፍእ
በመይ ፈድፋደ ያሰልጥ እሳት፤ እስመ መርድእ ዓለም ለጻድቃን። እስመቦ አመ
ላህብ ነደ ከመ ኢያውዒ ዘኀበ ረሲዓን ተፈነወ እንስሳ፤ ወባሕቱ እሙንቱ
እንዘ ይሬእዩ ይኔጽሩ ከመ በኵነኔ እግዚአብሄር ይሰደዱ። ወቦ አመ ምስለ
ማይ ፈድፋደ እምኀይለ እሳት አውዐየ፤ ከመ በእሳት ለምድር ፍረያቲሃ ያማስን።
ህየንተ መብልዐ መላእክት ፈአምኮ ለሕዝብከ፤ ወድልወ ኅብስተ እምሰማይ ፈኖከ ሎሙ
ዘእንበለ ጻማ፤ ኵሎ እንተ ቦኀይለ፤ ወጥዕምተ በአምሳለ ኵሉ ጣዕም።
እስመ መለኮተ ዚአከ ዘለከ ኀበ ውሉድከ አርአየ ጣዕመ፤ ወለዘ ይነሥኦ
በሐሳበ ፍትወቱ ይትለአክ፤ ወበከመ ኀለየ በኵሉ ይትፌሣሕ። በረድ ወአስሐትያ
ቆመ ተዐጊሦ እሳተ ወኢተመስወ፤ ከመ ያእምሩ አዝርእቲሆሙ ለፀር አማሰነት
እሳት እንተ ትነድድ ውስተ በረድ ወበውስተ ዝናማት እንዘ ይበርቅ። ወዝኒ ካዕበ
ከመ ይሴሰዩ ጻድቃን ወከመ ኀይለ ርእሶሙ ይርስዑ። እስመ ፍጥረት ለከ ገባሪ
እንዘ ትትለአክ ወትትመሰክ ለመቅሠፍት ላዕለ ኃጥኣን ወትትከላእ በተድላሆሙ
ለእለ ብከ ተአመኑ። በእንተዝ ትካትኒ እንዘ ውስተ ኵሉ ትትዌለጥ ለመሴሲተ
ኵሉ ጸጋከ ትትለአክ በከመ ዘእለ ይስእሉከ ፍትወት፤ ከመ ያእምሩ ውሉድከ
እለ አፍቀርከ እግዚኦ፤ ከመ አኮ ፍሬ ዘርእ ዘይሴስዮ ለሰብእ፤ አላ ቃልከ
ለእለ የአምኑ ብከ የዐቅብ። እስመ በእሳትኒ ዘኢይማስን፤ በከ በንስቲት ላህበ
ፀሓይ መዊቆ ይትመሶ፤ ከመ ይትአመር ከመ ሀሎ ፀሓይኒ ይብጻሕ ለአኰቴትከ
ወኀበ ሠረቀ ብርሃን ሰኪየ ለከ። እስመ ለዘ ኢያአኵት ተስፋሁ ከመ
ዘአስሐትያ ይትመሶ፤ ወይውሕዝ ከመ ማይ ርኩስ።</p>


<h3><a id="chapter17"/>ክፍል ፲፯።</h3>


<p>እስመ ዐቢይ ኵነኔከ ወዕጹብ ለተናግሮ፤ በእንተዝ እለ እንበለ ትምህርት
ነፍሳት ስሕታ። እስመ አምሰሉ የኀይሉ ሕዝበ ቅዱሰ ኃጥኣን እሱራነ በጽልመት
ወርሑቀ ሙቁሓነ በሌሊት ተዐጺዎሙ ወተሰቂሎሙ ጕዩያነ እምዘ ዓለም
ኀሊይ ኮኑ። ዘኢያአምርዎሙ አምሰሉ ዘኢያአምርዎሙ ዘበኅቡኣት ኀጣይኢሆሙ፤
ለዘ አልቦ ብርሃነ ተኀቢኦሙ ተሰወሩ፤ መጽለዉ ደንጊጾሙ ጥቀ ወበሕልም እንዘ
ይትህወኩ። እስመ ዘሂ ይእኅዞሙ ዕሙቅ ጥቀ ጽልመት አኮ ዘእንበለ ድንጋጼ ዘዐቀቦሙ፤
ወድምፅ እንዘ የህውኩ ያንሦጥጡ፤ ወርእየ ምትሐት ትኩዙ በገጽ ያስተርኢ። ወእሳትኒ
ወኢበምንትኒ ዘእምክህለ አብርሆ፤ ወኢከዋክብት ብሩሃነ ላህብ እመ ኢክህሉ አብርሆ
ጽልመታ ለእንታክቲ ሌሊት። ወያስተርእዮሙ ሎሙ ባሕቱ ግብተ እሳት እንተ ግርማ
ፍጽምት፤ እንዘ ኢይትኀፈሩ በእንታክቲ ገጽ እንተ ኢታስተርኢ፤ ወያመስሉ ዘየአኪ
ዘያስተርኢ። ወሰብዐታተ አብድ ይነብር ኪን፤ ወላዕለ ጥበብ ትዕግልተ ዘለፋ ጸዐል።
እስመ እለ ይብሉ ስሕተተ ወህከከ ሰዲደ ለነፍስ ድዊት እሉ ሠሐቀ ዝሩት ደወዩ።
ወእመሰ ወኢምንተኒ ህከክ ያደነግጽ በዘ ዘይትሐወስ ነሶሳው ወፉጻየ ዘይሰርር
ስዱዳን፤ ወይትህጐሉ በረዓድ ወዘኢይትከህል ጐዪየ ደመናት ርእየቶ ይክሕዱ።
ድንጋጼ ክሡተ ስምዕ ይእቲ ለኵነኔ፤ ወዘልፈ ትትወከፍ ዘፁግ እንዘ ይትዐወቃ
በዘ ኀለያ። እስመ አልቦ ምንተኒ ግሩመ ዘእንበለ ግብአት እምረድኤተ ኅልያ።
ወውስጣ እንዘ ሀለወት ተሐጽጽ ተስፋ፤ ፈድፋደ ትኄልያ ለኢያእምሮ ለእንተ
ታመጽእ ኵነኔ ምክንያት። ወእሉ እንተ ኢትክል ኪያሃ ሌሊተ ወእምነ ዘኢይትከህል
ሌሊተ ሲኦል እመዓምቀ ጽልመት እንተ ዐርገት ኪያሁ ንዋመ እንዘ ይነውሙ። እለ
በርኢየ ሕሡም ይሰደዱ፤ በረዓድ ዘበ መንፈስ ይደክም ሥርዐት፤ ግብተ ሎሙ እንዘ
ኢይሴፈዉ ድንጋጼ በጽሖሙ። ወከመዝ ኮነ ዘዘ ዚአሆሙ ይወድቅ ወይትዐቀብ ቤተ
ሞቅሕ እንተ ዘእንበለ ኀጺን ዕቅብት ተዘጊሖ። ወእመኒ ሐራሲ፤ ወእመኒ
ኖላዊ ውእቱ፤ ወእመሂ ዘበ ገዳም ገባኢ ዘይጻሙ፤ ተረኪቦ በእንተ ዕጽበት
ይትዔገሥ ምንዳቤ፤ እስመ በአሐቲ ሞቅሐ ጽልመት ኵሎሙ ተአስሩ። ወእመ መንፈስ
ዘይትፋጸይ፤ ወእመ በብዙኅ ዓፅ ዕፅ ዘአዕዋፍ እለ ድምፅ ሠናይ፤ ወእመ
ድምፀ ውሒዝ ዘየሐውር በኀይል፤ ወእመ ድምፅ ግሩም እምነ ዘያንኰረኵር ጸዋልዕት፤
ወእመ ዘያንፈርዕጽ እንስሳ እንዘ ይረውጽ ዘኢያስተርኢ፤ ወእንዘ የሐውር አራዊት
በጥራዐ ቃል፤ ወእመ እንተ ትትዐለው እምቈላ ድምፀ አዕዋፍ፤ ይመስዎሙ በድንጋጼ።
እስመ ኵሉ ዓለም በጽዱል ይበርህ ብርሃን፤ ወዘእንበለ ፅርዐት የዐውዶ ምግባራት፤
ወለእሉ በባሕቲቶሙ ትሰርር ክበደ ሌሊት፤ አርአያ ለዘ ህለወ ይንሥኦሙ ጽልመት፤
ወለሊሆሙ እምርእሶሙ እሙንቱ እለ ይከብዱ እምጽልመት።</p>


<h3><a id="chapter18"/>ክፍል ፲፰።</h3>


<p>ወለጻድቃኒከሰ ዐቢይ ውእቱ ብርሃን፤ ወለእለ ድምፆሙሰ ይሰምዑ ወራእዮሙ
ኢይሬእዩ፤ ወመጠነ ረከቡ እልክቱ ያስተበፅዑ፤ ወእስመ እሉ ኢይትፈደዩ
ለእለ ቀደሙ ተገፍዖ ያአኵቱ፤ ወለድኂን ጸጋ ይስእሉ። ህየንተ በዐምደ
እሳት ወመርሐ ፍኖት ዘኢያአምርዎ ወፀሓየ ዘኢያሐምም በፍታው ወህብከ ለተግዕዞ።
ወይደልዎሙ ለእልክቱ ይትከልኦሙ ብርሃን ወተሞቅሖ ውስተ ጽልመት እለ ዕጽዋነ ረሰይዎሙ
ለውሉድከ ዘቦሙ ዘዘኢይማስን ሕግ ብርሃን ለዓለም ይትወሀብ። ወመኪሮሙ እሙንቱ
ዘጻድቃን ውሉደ ይቅትሉ ወ፩ሕፃን ተውሂቦ ለሙስና ወድኂኖ ለዘላፉ ለዘ ከማሁ
አእተትከ ብዙኀ ሕፃናተ ወኵሎሙ ኅቡረ አጥፋእከ በማይ። ይእቲ ሌሊት
ተአምረት ለአበዊነ ከመ ለህልው ያእምሩ ለዘ አምኑ መሐላ ወሠናየ ይትፈሥሑ።
ወይትወከፍ እምኀበ ሕዝብከ መድኀኒት ለጻድቃን ወለፀር ተሀጕሎ። ወበዘ
ቀሠፍኮሙ ለፀር ቦቱ ኪያነ ጸዊዐከ አክበርከ። እስመ ጽምሚተ ይሠውዑ
ውሉዶሙ ኄራን ሠናየ፤ ወሕገ እግዚአብሔር ኅቡረ ዐረዩ፤ ወከማሁ ለሠናይ
ወለምንዳቤ ይትወከፉ ጻድቃን፤ ዘአበው ቀደምት እንዘ ይሴፈዉ አኰቴተ እንተ
ትትወከፍ። ትትቃወም ቃለ ጸላእተ ብካይ ወሕርትምት ትደምፅ ቃለ ሰቆቃው በእንተ
ደቂቃ። ወዕሪተ ኵነኔ ገብር ምስለ እግዚኡ ተቀሢፎ ወዘጽጕሂ ይትዔረይ
ምስለ መንግሥት የሐምም። ወኵሎሙ ኅቡረ በ፩ስመ ሞት አብድንተ ቦሙ ዘአልቦ
ኈልቈ፤ እስመ ለቀቢር ጥቀ ኢየአክሉ እለ ህለዉ ሕያዋን፤ እስመ በአሐቲ
ጊዜ ክብርት ልደቶሙ ተሀጕለት። ኵሎ እንዘ ኢየአምኑ በእንተ ሥራያቲሆሙ፤
በሞተ በኵሮሙ አምኑ ውሉደ እግዚአብሄር ከዊነ ሕዝብ። እስመ ዘእንበለ ድምፅ
አርምሞ እንተ ኵሎ ትመልክ ወሌሊት በዘ ዚአሃ ፈጢን እንተ ታመአክል፤ ከሃሌ
ኵሉ ንባብከ እምሰማይ እመንበረ መንግሥትከ ከመ ዘእንበለ ምሕረት መስተቃትል
ማእከለ ሥራዌ ይትቃነጽ ውስተ ምድር፤ ሰይፍ በሊኅ እንተ እንበለ አድልዎ ትእዛዘከ
ይገብር ወቀዊሞ ፈጸመ ኵለሄ ሞተ፤ ወሰማየ ይለክፍ ወይቀውም ምድረ። ይእተ
ሶቤ በጊዜሃ ድንጋጼ ሕልም ፀዋግ ሆኮሙ፤ ወበድንጋጼ ቆሙ ዘእንበለ ሕዝበት።
ወካልእ ካልአ ገጸ ወድቀ ኢኅሉድ፤ በእንተ ዘይመውቱ ይነግሩ። እስመ ሕልም ሆኮሙ
ዘዘንተ ቀደመ አይድዖቶሙ፤ ከመ ዘእንበለ ያእምሩ በእንተ ዘእምእኩይ ኢይትሀጐሉ።
ወለከፈቶሙ ለጻድቃንሂ መከራ ሞት፤ ወድቀት ኮነ በገዳም ዘብዙኅ፤ ወአኮ
ዘብዙኅ ጐንዲዮ መዐተ። እስመ አፍጠነ ብእሲ ዘአልቦ ሒስ ተቃወመ፤ ዘቅኔሁ
ዘዘ ዚአሁ ነሥአ ወልታ ጸሎት ወዕጣነ ለምህልላ አብአ፤ ተቃወሞ ለመዐት
ወአኅሥዐ መቅሠፍተ፤ ወአርአየ ከመ ላእከ ዚአከ ውእቱኒ። ወሞኦሙ ለአሕዛብ፤
አኮ በኀይለ ሥጋ ወአኮ በሥርዐተ ወልታ፤ አላ በቃል ለዘ ይቀሥፍ አግረረ፤
መሐላ አበው ወኪዳነ ዘኪሮ መድበለ ኅቡረ እለ ወድቁ በበ አንጻረ ዚአሆሙ
አብድንተ፤ ማእከሎሙ ቀዊሞ ከተረ መዐተ ወሠጠቀ ፍኖተ ለሕያዋን እስመ
ውስተ ልብሱ ክህነተ ኵሉ ዓለም ውእቱ፤ ወክብረ አበው ውስተ ጾታ ፬እበን ግሉፍ፤
ወዕበየ ዚአከ ዲበ አክሊለ ርእሱ ለእሉ ሰምዖሙ ዘይሤሩ ወዘንተ ፈርህ፤
እስመ ተአክል መከራ መቅሠፍት ወብዝኅት።</p>


<h3><a id="chapter19"/>ክፍል ፲፱።</h3>


<p>ወለረሲዓንሰ እስከኔ ታኀልቆሙ መዐቱ፤ እስመ አቅደመ አእምሮ ዘይከውንሂ፤
እስመ እሙንቱ ተመዪጦሙ ለሐዊር ወጕጉአ ፈነውዎሙ ይዴግንዎሙ ተነሲሖሙ
እስመ ዓዲ እንዘ ውስተ ላሕ ሀለዉ ወእንዘ ይግዕሩ ዲበ መቃብረ አብድንት፤ ካልአ
አምጽኡ ኅሊና እበድ፤ ወለእለ እንዘ ያስተበቍዕዎሙ ወአውፅኡ ኪያሆሙ
ከመ ዘተኀጥኡ ይዴግኑ። እስመ ትስሕቦሙ እንተ ትደልዎሙ ለፈጽሞ ምንዳቤ፤ ወለዘ
ረከቦሙ ኢተዘክሮ ወደየት ሎሙ፤ ከመ እንተ ትንታጋት መቅሠፍት ይምልኡ ቅሥፈተ፤
ወከመ ሕዝብከ መንክረ ፍኖተ ይኅልፉ ወእልክቱሰ መንክረ ይርከቡ ሞተ። እስመ
ኵላ ፍጥረት ውስተ ዘዚአሃ ልደት እምላዕሉ ትትሜሰል፤ እንዘ ትትለአክ ለትእዛዝ፤
ከመ ደቀ ዚአከ ይትዐቀቡ ዳኅነ። እንተ ትዕይንቶሙ ጸለለ ደመና፤ ወእምነ
ዘቀዲሙ ማይ የብስ ሥርጽት ምድር አስተርአየት፤ እምነ ኤርትራ ባሕር ፍኖት ዘእንበለ
ማዕቅፍ፤ ወፂኦተ ሐመልማል እምውስተ ማዕበል ኅዩል ዘእንተ ዲቤሃ ኵሉ ሕዝብ
ኀለፉ እለ ይትከደኑ በየማንከ፤ እንዘ ይሬእዩ ተኣምረ ወመንክረ። እስመ
ከመ አፍራስ ተርዕዩ፤ ወከመ አባግዕ አንፈርዐጹ፤ እንዘ ያአኵቱ እግዚኦ
ኪያከ ዘያድኅኖሙ። እስመ ዓዲ ይዜከሩ ዘውስተ ፍልሰቶሙ፤ ዘከመ ህየንተ
እንስሳ አውጽአት ምድሮሙ ትኒንያ፤ ወህየንተ ዓሣት አውጽአት ፈለግ ቈርናናዓተ።
ወእምድኅረ ዝንቱ ርእዩ ትውልደ ሐዲሰ አዕዋፈ፤ እስመ አመ ውስተ ፍትወት መጽኡ
ወሰአሉ መብልዐ ፍግዕ እስመ ለፍትወቶሙ ዐርገ እምውስተ ባሕር ድርንቅ ወመቅሠፍት
ለኃጥኣን መጽአ፤ አኮ ዘእንበለ ዘተገብረ ቅድመ ተኣምር ዘበኀይለ መቅሠፍት፤
ዘበ ጽድቅ ይትኰነኑ በምግባረ ዚአሆሙ ዘዐመፃ፤ ወዘየአኪ ዓዲ ጸሊአ
ሰብእ ረከቡ። እስመ ዘኢያአምርሰ ዘኢይትወከፍ እመ መጽኦ፤ ወእሉሰ ዘሂ
በቍዖሙ ከመ እንግዳ ይሬስዩ። ወአኮ ክመ፤ ዓዲ ውሓየ ይከውኖሙ እስመ በከንቱ
ይትወከፍዎሙ ለነኪራን ወእለሰ ዘበበ በዓል ተወክፉ ለእለ እምውስቴቶሙ
ተወክፉ ጻድቃን በእኩይ ጻዕር አሕመሙ። ወተቀሥፉ ዓዲ በጽላሌ ከመ እልክቱ
ውስተ አንቀጹ ለጻድቅ አመ ግብተ ተመገቡ በጽልመት ኵሎሙ የኀሥሡ ፍኖተ
ኆኃቲሆሙ። እስመ ዘዘ ዚአሆሙ እንዘ ይትመየጡ ፍጥረተ ከዋክብት፤ ከመ
በውስተ መዝሙር ለቃል በዜማሁ ስሙ ይትወለጥ እንዘ ዘልፈ ውእቱ ድምፅ፤ ዝውእቱ
አስተርእዮ እምዘ ተገብረ በበ ገጹ ህልው። እስመ ዘየብሰ ውስተ ዘማያት ይትመየጥ፤
ወዘይትላሀስ ወይጸብት ፈለሰ ውስተ ምድር። እስመ እሳት ውስተ ማይ ኀይለ ዚአሁ
ኀየለ፤ ወማይ ዘአጥፍኦ ፍጥረቶ ረስዐ። ላህብ ካዕበ ዘዘፍጡነ ይመጽእ ወይማስን
እንስሳ ኢያጸምህየ ሥጋ እንዘ ያንሶስዉ፤ ወኢዘይትመሰው ዘርእየ በረድ ዘይትመሰው
ዘፍግዕ ሲሲት። በኵሉ እግዚኦ አዕበይከ ሕዝበከ ወሰባሕኮ ወኢተዐወርኮ
በኵሉ ጊዜ ወመካን እንዘ ትሄሉ።</p>

<p><br/></p>

<p style="text-align: right">This text forms a part of <a href="http://anes235-1.ff.cuni.cz">Library of Ethiopian Texts</a></p>

</body>
</html>